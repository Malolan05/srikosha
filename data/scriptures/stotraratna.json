{
    "metadata": {
        "scripture_name": "Stotraratna",
        "slug": "stotraratna",
        "author": "Yāmunācārya",
        "year_of_composition": "~1000 CE",
        "category": "Stotra",
        "description": "The first stotragrantha of a Śrivaiṣṇava Ācārya, on Śriman Narayana and the essence of Rahasyatrayas.",
        "language": "Sanskrit",
        "total_chapters": 1,
        "total_verses": 67
    },
    "content": {
        "title": "Stotraratna",
        "sections": [
            {
                "title": "Chapter - 1",
                "number": 1,
                "verses": [
                    {
                        "verse_number": 0,
                        "original_text": "स्वादयन्निह सर्वेषां त्रय्यन्तार्थं सुदुर्ग्रहम् । \nस्तोत्रयामास योगीन्द्रस्तं वन्दे यामुनाह्वयम् ॥ \nनमो नमो यामुनाय यामुनाय नमो नमः । \nनमो नमो यामुनाय यामुनाय नमो नमः ॥ \nनमो यामुनपादाब्जरेणुभिः पावितात्मने । \nविदिताखिलवेद्याय गुरवे विदितात्मने ॥",
                        "commentaries": []
                    },
                    {
                        "verse_number": 1,
                        "original_text": "नमोऽचिन्त्याद्भुताक्लिष्टज्ञानवैराग्यराशये । \nनाथाय मुनयेऽगाधभगवद्भक्तिसिन्धवे ॥ १॥",
                        "commentaries": []
                    },
                    {
                        "verse_number": 2,
                        "original_text": "तस्मै नमो मधुजिदङ्घ्रिसरोजतत्त्वज्ञानानुरागमहिमातिशयान्तसीम्ने । \nनाथाय नाथमुनयेऽत्र परत्र चापि नित्यं यदीयचरणौ शरणं मदीयम् ॥ २॥",
                        "commentaries": []
                    },
                    {
                        "verse_number": 3,
                        "original_text": "भूयो नमोऽपरिमिताच्युतभक्तितत्त्वज्ञानामृताब्धिपरिवाहशुभैर्वचोभिः । \nलोकेऽवतीर्णपरमार्थसमग्रभक्तियोगाय नाथमुनये यमिनां वराय ॥ ३॥",
                        "commentaries": []
                    },
                    {
                        "verse_number": 4,
                        "original_text": "तत्त्वेन यश्चिदचिदीश्वरतत्स्वभावभोगापवर्गतदुपायगतीरुदारः । \nसन्दर्शयन्निरमिमीत पुराणरत्नं तस्मै नमो मुनिवराय पराशराय ॥ ४॥",
                        "commentaries": []
                    },
                    {
                        "verse_number": 5,
                        "original_text": "माता पिता युवतयस्तनया विभूतिस्सर्वं यदेव नियमेन मदन्वयानाम् । \nआद्यस्य नः कुलपतेर्वकुलाभिरामं श्रीमत्तदङ्घ्रियुगलं प्रणमामि मूर्ध्ना ॥ ५॥",
                        "commentaries": []
                    },
                    {
                        "verse_number": 6,
                        "original_text": "यन्मूर्ध्नि मे श्रुतिशिरस्सु च भाति यस्मिन्नस्मन्मनोरथपथस्सकलस्समेति । \nस्तोष्यामि नः कुलधनं कुलदैवतं तत्पादारविन्दमरविन्दविलोचनस्य ॥ ६॥",
                        "commentaries": []
                    },
                    {
                        "verse_number": 7,
                        "original_text": "तत्त्वेन यस्य महिमार्णवशीकराणुः शक्यो न मातुमपि शर्वपितामहाद्यैः । \nकर्तुं तदीयमहिमस्तुतिमुद्यताय मह्यं नमोऽस्तु कवये निरपत्रपाय ॥ ७॥",
                        "commentaries": []
                    },
                    {
                        "verse_number": 8,
                        "original_text": "यद्वा श्रमावधि यथामति वाप्यशक्तः स्तौम्येवमेव खलु तेऽपि सदा स्तुवन्तः । \nवेदाश्चतुर्मुखमुखाश्च महार्णवान्तः को मज्जतोरणुकुलाचलयोर्विशेषः ॥ ८॥",
                        "commentaries": []
                    },
                    {
                        "verse_number": 9,
                        "original_text": "किञ्चैष शक्त्यतिशयेन न तेऽनुकम्प्यः स्तोताऽपि तु स्तुतिकृतेन परिश्रमेण । \nतत्र श्रुमस्तु सुलभो मम मन्दबुद्धेरित्युद्यमोऽयमुचितो मम चाब्जनेत्र ॥ ९॥",
                        "commentaries": []
                    },
                    {
                        "verse_number": 10,
                        "original_text": "नावेक्षसे यदि ततो भुवनान्यमूनि नालं प्रभो भवितुमेव कुतः प्रवृत्तिः । \nएवं निसर्गसुहृदि त्वयि सर्वजन्तोः स्वामिन्न चित्रमिदमाश्रितवत्सलत्वम् ॥ १०॥",
                        "commentaries": []
                    },
                    {
                        "verse_number": 11,
                        "original_text": "स्वाभाविकानवधिकातिशयेशितृत्वं नारायण त्वयि न मृष्यति वैदिकः कः । \nब्रह्मा शिवश्शतमखः परमस्वराडित्येतेऽपि यस्य महिमार्णवविप्रुषस्ते ॥ ११॥",
                        "commentaries": []
                    },
                    {
                        "verse_number": 12,
                        "original_text": "कश्श्रीश्श्रियः परमसत्त्वसमाश्रयः कः कः पुण्डरीकनयनः पुरुषोत्तमः कः । \nकस्यायुतायुतशतैककलांशकांशे विश्वं विचित्रचिदचित्प्रविभागवृत्तम् ॥ १२॥",
                        "commentaries": []
                    },
                    {
                        "verse_number": 13,
                        "original_text": "वेदापहारगुरुपातकदैत्यपीडाद्यापद्विमोचनमहिष्ठफलप्रदानैः । \nकोऽन्यः प्रजापशुपती परिपाति कस्य पादोदकेन स शिवस्स्वशिरोधृतेन ॥ १३॥",
                        "commentaries": []
                    },
                    {
                        "verse_number": 14,
                        "original_text": "कस्योदरे हरविरिञ्चमुखः प्रपञ्चः को रक्षतीममजनिष्ट च कस्य नाभेः । \nक्रान्त्वा निगीर्य पुनरुद्गिरति त्वदन्यः कः केन वैष परवानिति शक्यशङ्कः ॥ १४॥",
                        "commentaries": []
                    },
                    {
                        "verse_number": 15,
                        "original_text": "त्वां शीलरूपचरितैः परमप्रकृष्टसत्त्वेन सात्विकतया प्रबलैश्च शास्त्रैः । \nप्रख्यातदैवपरमार्थविदां मतैश्च नैवासुरप्रकृतयः प्रभवन्ति बोद्धुम् ॥ १५॥",
                        "commentaries": []
                    },
                    {
                        "verse_number": 16,
                        "original_text": "उल्लङ्घितत्रिविधसीमसमातिशायिसम्भावनं तव परिब्रढिमस्वभावम् । \nमायाबलेन भवताऽपि निगूह्यमानं पश्यन्ति केचिदनिशं त्वदनन्यभावाः ॥ १६॥",
                        "commentaries": []
                    },
                    {
                        "verse_number": 17,
                        "original_text": "यदण्डमण्डान्तरगोचरं च यद्दशोत्तराण्यावरणानि यानि च । \nगुणाः प्रधानं पुरुषः परं पदं परात्परं ब्रह्म च ते विभूतयः ॥ १७॥",
                        "commentaries": []
                    },
                    {
                        "verse_number": 18,
                        "original_text": "वशी वदान्यो गुणवानृजुश्शुचिर्मृदुर्दयालुर्मधुरस्स्थिरस्समः । \nकृती कृतज्ञस्त्वमसि स्वभावतस्समस्तकल्याणगुणामृतोदधिः ॥ १८॥",
                        "commentaries": []
                    },
                    {
                        "verse_number": 19,
                        "original_text": "उपर्युपर्यब्जभुवोऽपि पूरुषान्प्रकल्प्य ते ये शतमित्यनुक्रमात् । \nगिरस्त्वदेकैकगुणावधीप्सया सदा स्थिता नोद्यमतोऽतिशेरते ॥ १९॥",
                        "commentaries": []
                    },
                    {
                        "verse_number": 20,
                        "original_text": "त्वदाश्रितानां जगदुद्भवस्थितिप्रणाशसंसारविमोचनादयः । \nभवन्ति लीला विधयश्च वैदिकास्त्वदीयगम्भीरमनोऽनुसारिणः ॥ २०॥",
                        "commentaries": []
                    },
                    {
                        "verse_number": 21,
                        "original_text": "नमो नमो वाङ्मनसातिभूमये नमो नमो वाङ्मनसैकभूमये । \nनमो नमोऽनन्तमहाविभूतये नमो नमोऽनन्तदयैकसिन्धवे ॥ २१॥",
                        "commentaries": []
                    },
                    {
                        "verse_number": 22,
                        "original_text": "न धर्मनिष्ठोऽस्मि न चात्मवेदी न भक्तिमांस्त्वच्चरणारविन्दे । \nअकिञ्चनोऽनन्यगतिश्शरण्य त्वत्पादमूलं शरणं प्रपद्ये ॥ २२॥",
                        "commentaries": []
                    },
                    {
                        "verse_number": 23,
                        "original_text": "न निन्दितं कर्म तदस्ति लोके सहस्रशो यन्न मया व्यधायि । \nसोऽहं विपाकावसरे मुकुन्द क्रन्दामि सम्प्रत्यगतिस्तवाग्रे ॥ २३॥",
                        "commentaries": []
                    },
                    {
                        "verse_number": 24,
                        "original_text": "निमज्जतोऽनन्त भवार्णवान्तश्चिराय मे कूलमिवासि लब्धः । \nत्वयाऽपि लब्धं भगवन्निदानीमनुत्तमं पात्रमिदं दयायाः ॥ २४॥",
                        "commentaries": []
                    },
                    {
                        "verse_number": 25,
                        "original_text": "अभूतपूर्वं मम भावि किं वा सर्वं सहे मे सहजं हि दुःखम् । \nकिन्तु त्वदग्रे शरणागतानां पराभवो नाथ न तेऽनुरूपः ॥ २५॥",
                        "commentaries": []
                    },
                    {
                        "verse_number": 26,
                        "original_text": "निरासकस्यापि न तावदुत्सहे महेश हातुं तव पादपङ्कजम् । \nरुषा निरस्तोऽपि शिशुस्स्तनन्धयो न जातु मातुश्चरणौ जिहासति ॥ २६॥",
                        "commentaries": []
                    },
                    {
                        "verse_number": 27,
                        "original_text": "तवामृतस्यन्दिनि पादपङ्कजे निवेशितात्मा कथमन्यदिच्छति । \nस्थितेऽरविन्दे मकरन्दनिर्भरे मधुव्रतो नेक्षुरकं हि वीक्षते ॥ २७॥",
                        "commentaries": []
                    },
                    {
                        "verse_number": 28,
                        "original_text": "त्वदङ्घ्रिमुद्दिश्य कदाऽपि केनचिद्यथा तथा वाऽपि सकृत्कृतोऽञ्जलिः । \nतदैव मुष्णात्यशुभान्यशेषतश्शुभानि पुष्णाति न जातु हीयते ॥ २८॥",
                        "commentaries": []
                    },
                    {
                        "verse_number": 29,
                        "original_text": "उदीर्णसंसारदवाशुशुक्षणिं क्षणेन निर्वाप्य परां च निर्वृतिम् । \nप्रयच्छति त्वच्चरणारुणाम्बुजद्वयानुरागामृतसिन्धुशीकरः ॥ २९॥",
                        "commentaries": []
                    },
                    {
                        "verse_number": 30,
                        "original_text": "विलासविक्रान्तपरावरालयं नमस्यदार्तिक्षपणे कृतक्षणम् । \nधनं मदीयं तव पादपङ्कजं कदा नु साक्षात्करवाणि चक्षुषा ॥ ३०॥",
                        "commentaries": []
                    },
                    {
                        "verse_number": 31,
                        "original_text": "कदा पुनश्शङ्खरथाङ्गकल्पकध्वजारविन्दाङ्कुशवज्रलाञ्छनम् । \nत्रिविक्रम त्वच्चरणाम्बुजद्वयं मदीयमूर्धानमलङ्करिष्यति ॥ ३१॥",
                        "commentaries": []
                    },
                    {
                        "verse_number": 32,
                        "original_text": "विराजमानोज्ज्वलपीतवाससं स्मितातसीसूनसमामलच्छविम् । \nनिमग्ननाभिं तनुमध्यमुन्नतं विशालवक्षस्स्थलशोभिलक्षणम् ॥ ३२॥",
                        "commentaries": []
                    },
                    {
                        "verse_number": 33,
                        "original_text": "चकासतं ज्याकिणकर्कशैश्शुभैश्चतुर्भिराजानुविलम्बिभिर्भुजैः । \nप्रियावतंसोत्पलकर्णभूषणश्लथालकाबन्धविमर्दशंसिभिः ॥ ३३॥",
                        "commentaries": []
                    },
                    {
                        "verse_number": 34,
                        "original_text": "उदग्रपीनांसविलम्बिकुण्डलालकावलीबन्धुरकम्बुकन्धरम् । \nमुखश्रिया न्यक्कृतपूर्णनिर्मलामृतांशुबिम्बाम्बुरुहोज्ज्वलश्रियम् ॥ ३४॥",
                        "commentaries": []
                    },
                    {
                        "verse_number": 35,
                        "original_text": "प्रबुद्धमुग्धाम्बुजचारुलोचनं सविभ्रमभ्रूलतमुज्ज्वलाधरम् । \nशुचिस्मितं कोमलगण्डमुन्नसं ललाटपर्यन्तविलम्बितालकम् ॥ ३५॥",
                        "commentaries": []
                    },
                    {
                        "verse_number": 36,
                        "original_text": "स्फुरत्किरीटाङ्गदहारकण्ठिकामणीन्द्रकाञ्चीगुणनूपुरादिभिः । \nरथाङ्गशङ्खाऽसिगदाधनुर्वरैर्लसत्तुलस्या वनमालयोज्ज्वलम् ॥ ३६॥",
                        "commentaries": []
                    },
                    {
                        "verse_number": 37,
                        "original_text": "चकर्थ यस्या भवनं भुजान्तरं तव प्रियं धाम यदीयजन्मभूः । \nजगत्समस्तं यदपाङ्गसंश्रयं यदर्थमम्भोधिरमन्थ्यबन्धि च ॥ ३७॥",
                        "commentaries": []
                    },
                    {
                        "verse_number": 38,
                        "original_text": "स्ववैश्वरूप्येण सदाऽनुभूतयाऽप्यपूर्ववद्विस्मयमादधानया । \nगुणेन रूपेण विलासचेष्टितैस्सदा तवैवोचितया तव श्रिया ॥ ३८॥",
                        "commentaries": []
                    },
                    {
                        "verse_number": 39,
                        "original_text": "तया सहासीनमनन्तभोगिनि प्रकृष्टविज्ञानबलैकधामनि । \nफणामणिव्रातमयूखमण्डलप्रकाशमानोदरदिव्यधामनि ॥ ३९॥",
                        "commentaries": []
                    },
                    {
                        "verse_number": 40,
                        "original_text": "निवासशय्याऽऽसनपादुकांशुकोपधानवर्षातपवारणादिभिः । \nशरीरभेदैस्तव शेषतां गतैर्यथोचितं शेष इतीरिते जनैः ॥ ४०॥",
                        "commentaries": []
                    },
                    {
                        "verse_number": 41,
                        "original_text": "दासस्सखा वाहनमासनं ध्वजो यस्ते वितानं व्यजनं त्रयीमयः । \nउपस्थितं तेन पुरो गरुत्मता त्वदङ्घ्रिसम्मर्दकिणाङ्कशोभिना ॥ ४१॥",
                        "commentaries": []
                    },
                    {
                        "verse_number": 42,
                        "original_text": "त्वदीयभुक्तोज्झितशेषभोजिना (त्वदङ्घ्रिसंस्पर्शसुखैककामिना) त्वया निसृष्टात्मभरेण यद्यथा । \nप्रियेण सेनापतिना न्यवेदि तत्तथाऽनुजानन्तमुदारवीक्षणैः ॥ ४२॥",
                        "commentaries": []
                    },
                    {
                        "verse_number": 43,
                        "original_text": "हताखिलक्लेशमलैस्स्वभावतस्सदानुकूल्यैकरसैस्तवोचितैः । \nगृहीततत्तत्परिचारसाधनैर्निषेव्यमाणं सचिवैर्यथोचितम् ॥ ४३॥",
                        "commentaries": []
                    },
                    {
                        "verse_number": 44,
                        "original_text": "अपूर्वनानारसभावनिर्भरप्रबुद्धया मुग्धविदग्धलीलया । \nक्षणाणुवत्क्षिप्तपरादिकालया प्रहर्षयन्तं महिषीं महाभुजम् ॥ ४४॥",
                        "commentaries": []
                    },
                    {
                        "verse_number": 45,
                        "original_text": "अचिन्त्यदिव्याद्भुतनित्ययौवनस्वभावलावण्यमयामृतोदधिम् । \nश्रियश्श्रियं भक्तजनैकजीवितं समर्थमापत्सखमर्थिकल्पकम् ॥ ४५॥",
                        "commentaries": []
                    },
                    {
                        "verse_number": 46,
                        "original_text": "भवन्तमेवानुचरन्निरन्तरं प्रशान्तनिश्शेषमनोरथान्तरः । \nकदाऽहमैकान्तिकनित्यकिङ्करः प्रहर्षयिष्यामि सनाथजीवितः ॥ ४६॥",
                        "commentaries": []
                    },
                    {
                        "verse_number": 47,
                        "original_text": "धिगशुचिमविनीतं निर्द(र्भ)यं मामलज्जं परमपुरुष योऽहं योगिवर्याग्रगण्यैः । \nविधिशिवसनकाद्यैर्ध्यातुमत्यन्तदूरं तव परिजनभावं कामये कामवृत्तः ॥ ४७॥",
                        "commentaries": []
                    },
                    {
                        "verse_number": 48,
                        "original_text": "अपराधसहस्रभाजनं पतितं भीमभवार्णवोदरे । \nअगतिं शरणागतं हरे कृपया केवलमात्मसात्कुरु ॥ ४८॥",
                        "commentaries": []
                    },
                    {
                        "verse_number": 49,
                        "original_text": "अविवेकघनान्धदिङ्मुखे बहुधा सन्ततदुःखवर्षिणि । \nभगवन्भवदुर्दिने पथः स्खलितं मामवलोकयाच्युत ॥ ४९॥",
                        "commentaries": []
                    },
                    {
                        "verse_number": 50,
                        "original_text": "न मृषा परमार्थमेव मे शृणु विज्ञापनमेकमग्रतः । \nयदि मे न दयिष्यसे ततो दयनीयस्तव नाथ दुर्लभः ॥ ५०॥",
                        "commentaries": []
                    },
                    {
                        "verse_number": 51,
                        "original_text": "तदहं त्वदृते न नाथवान्मदृते त्वं दयनीयवान्न च । \nविधिनिर्मितमेतद(म)न्वयं भगवन्पालय मा स्म जीहपः ॥ ५१॥",
                        "commentaries": []
                    },
                    {
                        "verse_number": 52,
                        "original_text": "वपुरादिषु योऽपि कोऽपि वा गुणतोऽसानि यथातथाविधः । \nतदयं तव पादपद्मयोरहमद्यैव मया समर्पितः ॥ ५२॥",
                        "commentaries": []
                    },
                    {
                        "verse_number": 53,
                        "original_text": "मम नाथ यदस्ति योऽस्म्यहं सकलं तद्धि तवैव माधव । \nनियतस्वमिति प्रबुद्धधीरथवा किन्नु समर्पयामि ते ॥ ५३॥",
                        "commentaries": []
                    },
                    {
                        "verse_number": 54,
                        "original_text": "अवबोधितवानिमां यथा मयि नित्यां भवदीयतां स्वयम् । \nकृपयैवम(तद)नन्यभोग्यतां भगवन्भक्तिमपि प्रयच्छ मे ॥ ५४॥",
                        "commentaries": []
                    },
                    {
                        "verse_number": 55,
                        "original_text": "तव दास्यसुखैकसङ्गिनां भवनेष्वस्त्वपि कीटजन्म मे । \nइतरावसथेषु मा स्म भूदपि मे जन्म चतुर्मुखात्मना ॥ ५५॥",
                        "commentaries": []
                    },
                    {
                        "verse_number": 56,
                        "original_text": "सकृत्त्वदाकारविलोकनाशया तृणीकृतानुत्तमभुक्तिमुक्तिभिः । \nमहात्मभिर्मामवलोक्यतां नय क्षणेऽपि ते यद्विरहोऽतिदुस्सहः ॥ ५६॥",
                        "commentaries": []
                    },
                    {
                        "verse_number": 57,
                        "original_text": "न देहं न प्राणान्न च सुखमशेषाभिलषितं न चात्मानं नान्यत्किमपि तव शेषत्वविभवात् । \nबहिर्भूतं नाथ क्षणमपि सहे यातु शतधा विनाशं तत्सत्यं मधुमथन विज्ञापन(पित)मिदम् ॥ ५७॥",
                        "commentaries": []
                    },
                    {
                        "verse_number": 58,
                        "original_text": "दुरन्तस्यानादेरपरिहरणीयस्य महतो निहीनाचारोऽहं नृपशुरशुभस्यास्पदमपि । \nदयासिन्धो बन्धो निरवधिकवात्सल्यजलधे तव स्मारंस्मारं गुणगणमितीच्छामि गतभीः ॥ ५८॥",
                        "commentaries": []
                    },
                    {
                        "verse_number": 59,
                        "original_text": "अनिच्छन्नप्येवं यदि पुनरितीच्छन्निव रजस्तमश्छन्नश्छद्मस्तुतिवचनभङ्गीमरचयम् । \nतथाऽपीत्थंरूपं वचनमवलम्ब्यापि कृपया त्वमेवैवंभूतं धरणिधर मे शिक्षय मनः ॥ ५९॥",
                        "commentaries": []
                    },
                    {
                        "verse_number": 60,
                        "original_text": "पिता त्वं माता त्वं दयिततनयस्त्वं प्रियसुहृत्त्वमेव त्वं मित्रं गुरुरसि गतिश्चासि जगताम् । \nत्वदीयस्त्वद्भृत्यस्तव परिजनस्त्वद्गतिरहं प्रपन्नश्चैवं सत्यहमपि तवैवास्मि हि भरः ॥ ६०॥",
                        "commentaries": []
                    },
                    {
                        "verse_number": 61,
                        "original_text": "जनित्वाऽहं वंशे महति जगति ख्यातयशसां शुचीनां युक्तानां गुणपुरुषतत्त्वस्थितिविदाम् । \nनिसर्गादेव त्वच्चरणकमलैकान्तमनसामधोऽधः पापात्मा शरणद निमज्जामि तमसि ॥ ६१॥",
                        "commentaries": []
                    },
                    {
                        "verse_number": 62,
                        "original_text": "अमर्यादः क्षुद्रश्चलमतिरसूयाप्रसवभूः कृतघ्नो दुर्मानी स्मरपरवशो वञ्चनपरः । \nनृशंसः पापिष्ठः कथमहमितो दुःखजलधेरपारादुत्तीर्णस्तव परिचरेयं चरणयोः ॥ ६२॥",
                        "commentaries": []
                    },
                    {
                        "verse_number": 63,
                        "original_text": "रघुवर यदभूस्त्वं तादृशो वायसस्य प्रणत इति दयालुर्यच्च चैद्यस्य कृष्ण । \nप्रतिभवमपराद्धुर्मुग्धसायुज्यदोऽभूर्वद किमपदमागस्तस्य तेऽस्ति क्षमायाः ॥ ६३॥",
                        "commentaries": []
                    },
                    {
                        "verse_number": 64,
                        "original_text": "ननु प्रपन्नस्सकृदेव नाथ तवाहमस्मीति च याचमानः । \nतवानुकम्प्यस्स्मरतः प्रतिज्ञां मदेकवर्जं किमिदं व्रतं ते ॥ ६४॥",
                        "commentaries": []
                    },
                    {
                        "verse_number": 65,
                        "original_text": "अकृत्रिमत्वच्चरणारविन्दप्रेमप्रकर्षावधिमात्मवन्तम् । \nपितामहं नाथमुनिं विलोक्य प्रसीद मद्वृत्तमचिन्तयित्वा ॥ ६५॥",
                        "commentaries": []
                    },
                    {
                        "verse_number": 66,
                        "original_text": "यत्पदाम्भोरुहध्यानविध्वस्ताशेषकल्मषः । \nवस्तुतामुपयातोऽहं यामुनेयं नमामि तम् ॥",
                        "commentaries": []
                    }
                ]
            }
        ]
    }
}
